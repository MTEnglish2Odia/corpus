ଓସେଲଟାମିଭିର ଏକ ଭୁତାଣୁରୋଧୀ ଔଷଧ ଯାହା ଇନଫ୍ଲୁଏଞ୍ଜା ଏ ଓ ଇନଫ୍ଲୁଏଞ୍ଜା ବି ରୋଗମାନଙ୍କର ପ୍ରତିଷେଧ ଓ ଚିକିତ୍ସାରେ ବ୍ୟବ‌ହୃତ ହୁଏ । ଏହି ରୋଗ‌ଗୁଡ଼ିକ ଜଟିଳ ହୋଇଥିଲେ ବା ସଂକ୍ରମଣ ଆରମ୍ଭ ହେବାର ୪୮ ଘଣ୍ଟା ମଧ୍ୟରେ ଜଟିଳ ହେବା ସମ୍ଭାବନା ଥିଲେ ଏହି ଔଷଧ ଦେବାକୁ ସୁପାରିସ କରାଯାଏ । ଅଧିକ ସଙ୍କଟାପନ୍ନ ଲୋକଙ୍କୁ ପ୍ରତିଷଧ ଭାବରେ ଦିଆଯାଏ, ଜନ ସାଧାରଣଙ୍କୁ ନୁହେଁ । ସ୍ୱଳ୍ପ ସଙ୍କଟ ଥିବା ଲୋକଙ୍କୁ ଏହି ଚିକିତ୍ସା କରିବା ପୂର୍ବରୁ ଚିକିତ୍ସକମାନେ ନିଜର ବିବେକ ବ୍ୟବ‌ହାର କରିବେ । ଏହା ବଟିକା ବା ତରଳ ପଦାର୍ଥ ଆକାରରେ ପାଟିରେ ଦିଆଯାଏ । 

ପାର୍ଶ୍ୱ ପ୍ରତିକ୍ରିୟାରେ ବାନ୍ତି, ତରଳ ଝାଡ଼ା, ମୁଣ୍ଡବଥା ଓ ନିଦ୍ରା ସମସ୍ୟା ଦେଖାଯାଏ । ମାନସିକ ଲକ୍ଷଣ ଓ ବାତ ମାରିବା ମଧ୍ୟ ଦେଖାଯାଇପାରେ । ଯୁକ୍ତରାଷ୍ଟ୍ର ଆମେରିକାରେ ଗର୍ଭିଣୀମାନଙ୍କୁ ଇନଫ୍ଲୁଏଞ୍ଜା ସଂକ୍ରମଣ ଥିଲେ ଦିଆଯାଏ । ଅଳ୍ପ ସଂଖ୍ୟକ ଗର୍ଭିଣୀମାନଙ୍କୁ ଏହା ଦିଆଯାଇ କୌଣସି ଲକ୍ଷଣ ପ୍ରକାଶ ନ ପାଇବା ଲକ୍ଷକରାଯାଇଥିଲା । ବୃକ୍‌କ ସମସ୍ୟା ଥିଲେ ଏହାର ମାତ୍ରା ସ୍ଥିର କରିବା ଆବଶ୍ୟକ ହୁଏ ।

ସନ୧୯୯୯ରେ ଡାକ୍ତରୀ ବ୍ୟବ‌ହାର ନିମନ୍ତେ ଓସେଲଟାମିଭିର ସ୍ୱୀକୃତ ହୋଇଥିଲା । ଏହା ପ୍ରଥମ ପାଟିରେ ଦିଆଯାଉଥିବା ନିଉରାମିନିଡେଜ ଇନହିବିଟର  ଏହାର ନାମ ବିଶ୍ୱ ସ୍ୱାସ୍ଥ୍ୟ ସଂଗଠନର ଅତ୍ୟାବଶ୍ୟକୀୟ ଔଷଧ ଚିଠାରେ ଅଛି ଯାହା ମୌଳିକ ସ୍ୱାସ୍ଥ୍ୟ ସିସ୍ଟମ ନିମନ୍ତେ ଅତି ମହତ୍ତ୍ୱପୂର୍ଣ୍ଣ । ସନ ୨୦୧୬ରୁ ଏହାର ଏକ ସଂସ୍କରଣ ଏହା ଜେନେରିକ ଔଷଧ ନାମରେ ବିକ୍ରୟ ହେଉଛି । ବିକାଶଶୀଳ ଦେଶମାନଙ୍କରେ ଏହି ଔଷଧର ଏକ ଦିନ ଡୋଜର ହୋଲସେଲ କ୍ରୟ ମୂଲ୍ୟ ସନ ୨୦୧୪ରେ ୪.୨୭ ଆମେରିକୀୟ ଡଲାର ଥିଲା । ଡିସେମ୍ଭର ୨୦୧୬ରେ ଏହାର ଏକ କୋର୍ଷର ମୂଲ୍ୟ ୧୩୮.୭୦ଆମେରିକୀୟ ଡଲାର ଥିଲା ।


