ଓଫ୍ଲୋକ୍ସାସିନ ଇଂରାଜୀ ଭାଷାରେ Ofloxacin) ଏକ ଆଣ୍ଟିବାୟୋଟିକ ଯାହା ଅନେକ ଜୀବାଣୁ ସଂକ୍ରମଣର ଚିକିତ୍ସାରେ ଦିଆଯାଏ । ନିମୋନିଆ, ସେଲ୍ୟୁଲାଇଟିସ, ମୂତ୍ରନଳୀ ସଂକ୍ରମଣ, ପ୍ରୋସ୍ଟେଟ ପ୍ରଦାହ, ପ୍ଲେଗ ଓ କେତେକ ସଂକ୍ରମିତ ତରଳ ଝାଡ଼ା ରୋଗରେ ଏହି ଔଷଧ ପାଟିରେ ବା ଶିରାଭ୍ୟନ୍ତର ଇଞ୍ଜେକସନ ଆକାରରେ ଦିଆଯାଏ । ମଲ୍ଟିଡ୍ରଗ ରେଜିସ୍ଟାଣ୍ଟ ଯକ୍ଷ୍ମା ରୋଗରେ ଅନ୍ୟାନ୍ୟ ଔଷଧ ସ‌ହିତ ଏହା ଦିଆଯାଇପାରେ । ବାହ୍ୟ ଚକ୍ଷୁ ସଂକ୍ରମଣରେ ଆଖି ଡ୍ରପ ଓ ମଧ୍ୟ କର୍ଣ୍ଣ ପ୍ରଦାହରେ କାନ ପରଦା କଣା ହୋଇଗଲେ ଏହା କାନ ଡ୍ରପ ଆକାରରେ ଦିଆଯାଏ । 

ପାଟିରେ ଔଷଧ ଦେଲେ ସାଧାରଣତଃ ବାନ୍ତି, ତରଳ ଝାଡ଼ା, ମୁଣ୍ଡବଥା ଓ ରାସ ହୋଇପାରେ । ସାଂଘାତିକ ପ୍ରତିକ୍ରିୟା ହେଲେ ପେଶୀ ରଜ୍ଜୁ ଛିଣ୍ଡିବା, ସ୍ନାୟୁ ନଷ୍ଟ ଯୋଗୁ କାଲୁଆ ଅନୁଭବ, ବାତ ଓ ସାଇକୋସିସ ହୋଇପାରେ । ଗର୍ଭାବସ୍ଥାରେ ଏହା ଦେବାକୁ ମନା କରାଯାଏ । ଫ୍ଲୋରୋକୁଇନୋଲିନ ଶ୍ରେଣୀର ଏହା ଏକ ଔଷଧ । ଜୀବାଣୁର ଡିଏନଏ ସୃଷ୍ଟିରେ ଏହି ଔଷଧ ବାଧା ସୃଷ୍ଟି କରେ ।

ସନ ୧୯୮୦ରେ ଓଫ୍ଲୋକ୍ସାସିନ ପେଟେଣ୍ଟ ହେବାପରେ ସନ ୧୯୮୫ରେ ଡାକ୍ତରୀ ବ୍ୟବ‌ହାର ନିମନ୍ତେ ସ୍ୱୀକୃତ ହୋଇଥିଲା । ଏହାର ନାମ ବିଶ୍ୱ ସ୍ୱାସ୍ଥ୍ୟ ସଂଗଠନର ଅତ୍ୟାବଶ୍ୟକୀୟ ଔଷଧ ଚିଠାରେ ଅଛି ଯାହା ମୌଳିକ ସ୍ୱାସ୍ଥ୍ୟ ସିସ୍ଟମ ନିମନ୍ତେ ଅତି ମହତ୍ତ୍ୱପୂର୍ଣ୍ଣ । ଏହା ଜେନେରିକ ଔଷଧ ନାମରେ ବିକ୍ରୟ ହୁଏ । ବିକାଶଶୀଳ ଦେଶମାନଙ୍କରେ ଏହି ଔଷଧର ଏକ ମାସର ଡୋଜର କ୍ରୟ ମୂଲ୍ୟ ୩.୨୭ ଆମେରିକୀୟ ଡଲାର । ଯୁକ୍ତରାଷ୍ଟ୍ର ଆମେରିକାରେ ଏହାର ଏକ କୋର୍ଷର ମୂଲ୍ୟ ୫୦ରୁ ୧୦୦ ଆମେରିକୀୟ ଡଲାର ।
