ଓଭାରିଆନ ସିସ୍ଟ ନାମ ଦିଆଯାଏ ଯେତେବେଳେ ଓଭାରି ବା ଡିମ୍ବକୋଷ ମଧ୍ୟରେ ଗୋଟିଏ ତରଳ ପଦାର୍ଥପୂର୍ଣ୍ଣ ଥଳି ବା ସ୍ୟାକ ଥାଏ । ଅଧିକାଂଶ ସମୟରେ ଏହି ରୋଗର କୌଣସି ଲକ୍ଷଣ ନ ଥାଏ । ବେଳେ ବେଳେ ତଳିପେଟରେ ଯନ୍ତ୍ରଣା ହୁଏ, ଫୁଲା ହୁଏ ଓ ଅଣ୍ତାବିନ୍ଧା ହୁଏ । ଉକ୍ତ ସିସ୍ଟ ଫାଟିଗଲେ ବା ମୋଡ଼ି ହୋଇଗଲେ ଅତ୍ୟଧିକ ଯନ୍ତ୍ରଣା ହୁଏ । ଏହା ଫଳରେ ବାନ୍ତି ହୁଏ ଓ ବେହୋସ ଲାଗେ । ଅଧିକାଂଶ ସିସ୍ଟ ବିପଦମୁକ୍ତ ।

ଅଧିକାଂଶ ଓଭାରିଆନ ସିସ୍ଟ ଓଭ୍ୟୁଲେସନ ସମ୍ପର୍କୀୟ, ଓଭାରିର ଫଲିକ୍ଲରୁ ଜାତ ଫଲିକୁଲାର ସିସ୍ଟ ବା କର୍ପସ ଲୁଟିଅମରୁ ଜାତ କର୍ପସ ଲୁଟିଅମ ସିସ୍ଟ । ଅନ୍ୟାନ୍ୟ ସିସ୍ଟମାନଙ୍କର ନାମ ଏଣ୍ଡୋମେଟ୍ରିଓସିସରୁ ଜାତ ସିସ୍ଟ, ଡର୍ମଏଡ ସିସ୍ଟ ଓ ସିସ୍ଟଆଡେନୋମା । ପଲିସିଷ୍ଟିକ ଓଭାରି ସିଣ୍ଡ୍ରୋମରେ ଅନେକ ଛୋଟ ଛୋଟ ସିସ୍ଟ ଉଭୟ ଓଭାରିରେ ଜାତ ହୁଅନ୍ତି । ପେଲଭିକ ପ୍ରଦାହ ରୋଗ ଫଳରେ ସିସ୍ଟ ହୋଇପାରେ । କ୍ୱଚିତ ସିସ୍ଟ ଏକ ପ୍ରକାର ଓଭାରିଅନ କର୍କଟ ହୋଇପାରେ ।  ପେଲଭିକ ପରୀକ୍ଷା ଓ ଅଲଟ୍ରାସାଉଣ୍ଡ ସାହାଯ୍ୟରେ ରୋଗ ନିର୍ଣ୍ଣୟ କରାଯାଏ ଓ ବିଶଦ ବିବରଣୀ ନିମନ୍ତେ ଅନ୍ୟ କେତେକ ପରୀକ୍ଷା କରାଯାଏ ।

ସମୟକ୍ରମେ ବେଳେ ବେଳେ ସିସ୍ଟଗୁଡ଼ିକ ଦେଖାଯାଆନ୍ତି । ଯନ୍ତ୍ରଣାଦାୟକ ହେଲେ ପାରାସେଟାମଲ ବା ଆଇବୁପ୍ରୋଫେନ ଦିଆଯାଏ । ଜଣକର ବାରମ୍ବାର ଏହି ରୋଗ ହେଉଥିଲେ ରୋକିବା ନିମନ୍ତେ ହରମୋନାଲ ବାର୍ଥ କଣ୍ଟ୍ରୋଲ ବ୍ୟବ‌ହାର କରାଯାଏ । ଚଳନ୍ତି ସିସ୍ଟ ଥିଲେ ଏହି ଚିକିତ୍ସା ଫଳପ୍ରଦ ହେବାର ପ୍ରମାଣ ମିଳୁନି । କିଛି ମାସ ପରେ ଏଗୁଡ଼ିକ ନ ଗଲେ, ବଡ଼ ହେଉଥିଲେ, ଅସାଧାରଣ ଦେଖାଯାଉଥିଲେ ବା ଯନ୍ତ୍ରଣାଦାୟକ ହେଉଥିଲେ ଅପରେଶନ କରି କାଢ଼ି ଦିଆଯାଏ ।

ପ୍ରଜନନକ୍ଷମ ବୟସରେ ପ୍ରତି ମାସରେ ମହିଳାଙ୍କର ଛୋଟ ଛୋଟ ସିସ୍ଟ ତିଆରି ହୁଏ । ରତୁବନ୍ଦ ପୂର୍ବରୁ ୮ % ମହିଳାଙ୍କର ବଡ଼ ସିସ୍ଟ ସମସ୍ୟା ସୃଷ୍ଟି କରନ୍ତି । ଋତୁବନ୍ଦ ପରେ ୧୬ % ମହିଳାଙ୍କର ସିସ୍ଟ ଥାଏ, ଯଦି ଥାଏ ତାହେଲେ ସେଗୁଡ଼ିକ କର୍କଟ ହୋଇଥିବାର ସମ୍ଭାବନା ଅଧିକ ଥାଏ ।
