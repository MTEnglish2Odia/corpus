ତୀବ୍ର ଗୁରୁତର ଶ୍ୱାସରୋଗ କରୋନାଭାଇରସ ୨ ଦ୍ୱାରା ସୃଷ୍ଟି ହୋଇଥିବା ସଂକ୍ରାମକ ରୋଗ କରୋନାଭୂତାଣୁର ବିଶ୍ୱବ୍ୟାପୀ ମହାମାରୀ ୨୦୧୯ ପ୍ରଥମେ ୨୦୨୦ ମାର୍ଚ୍ଚ ୧୬ ତାରିଖରେ ଓଡ଼ିଶାରେ ବ୍ୟାପିଥିବା କଥା ନିଶ୍ଚିତ ହୋଇଥିଲା । ପ୍ରଥମ ସଂକ୍ରମିତ ରୋଗୀ ଇଟାଲୀରୁ ନୂଆ ଦିଲ୍ଲୀ ଦେଇ ଫେରିଥିବା ଜଣେ ଓଡ଼ିଆ । ରୋଗ ଚିହ୍ନଟ ହେବା ପରେ ସେ ଭୁବନେଶ୍ୱରସ୍ଥିତ କ୍ୟାପିଟାଲ ହସପିଟାଲରେ ଚିକିତ୍ସିତ ହୋଇ ଅପ୍ରେଲ ୩ ତାରିଖ ଦିନ ସୁସ୍ଥ ହୋଇ ବାହାରିଥିଲେ । ଅପ୍ରେଲ ୪ ତାରିଖ ସୁଦ୍ଧା ଓଡ଼ିଶାର ମୋଟ ରୋଗୀ ସଂଖ୍ୟା ୨୦ ହୋଇଥିଲା । ଆଗରୁ ସମଗ୍ର ଭାରତରେ ୨୦୨୦ ଅପ୍ରେଲ ୨୪ରୁ ଅପ୍ରେଲ ୧୪ ଯାଏ ଲାଗୁ ହୋଇଥିବା ତାଲାବନ୍ଦ ଭିତରେ କୋଭିଡ-୧୯ ଅଧିକ ବ୍ୟାପିବାରୁ ରୋକିବା ପାଇଁ ଓଡ଼ିଶା ସରକାର ଭୁବନେଶ୍ୱର, କଟକ ଓ ଭଦ୍ରକ ୪୮ ଘଣ୍ଟା ପାଇଁ ସମ୍ପୂର୍ଣ୍ଣ ବନ୍ଦ କରିବା ନିମନ୍ତେ ଅପ୍ରେଲ ୪ ତାରିଖ ଦିନ ନିଷ୍ପତ୍ତି ନେଇଥିଲେ ।

ଓଡ଼ିଶା ୨୦୨୦ ମାର୍ଚ୍ଚ ମାସ ଆରମ୍ଭରେ କୋଭିଡ-୧୯ ସଂକ୍ରମଣକୁ ରୋକିବା ପାଇଁ ପ୍ରସ୍ତୁତି ହେବା ଆରମ୍ଭ କରିଥିଲା । ଏହି ମହାମାରୀର ପରିଚାଳନା ପାଇଁ ଓଡ଼ିଶା ସରକାର ଓଡ଼ିଶା କୋଭିଡ-୧୯ ନିୟମାବଳୀ, ୨୦୨୦ ଲାଗୁକରିବା ସହ ଏହି ଉଦ୍ଦେଶ୍ୟରେ ଗଠିତ କୋଭିଡ-୧୯ ମୁକାବିଲା କମିଟିର ମୁଖ୍ୟ ଭାବେ ସୁବ୍ରତ ବାଗଚୀଙ୍କୁ ନିଯୁକ୍ତି ଦେଇଥିଲେ ।

ଏହାଛଡା କରୋନା ସଂକ୍ରମଣ ଏବଂ ତଜ୍ଜନିତ ତାଲାବନ୍ଦ ଭଳି ଅଭାବନୀୟ ପରିସ୍ଥିତିରେ ଅତ୍ୟାବଶ୍ୟକୀୟ ସାମଗ୍ରୀର ଆମଦାନି ତଥା ରପ୍ତାନୀ ନିୟନ୍ତ୍ରଣ କରିବା ସହ ଲକଡାଉନ ବା ସଟଡାଉନ ଭଳି ପରିସ୍ଥିତିରେ ଆଇନ ଉଲ୍ଲଙ୍ଘନକାରୀଙ୍କ ପ୍ରତି କାର୍ଯ୍ୟାନୁଷ୍ଠାନକୁ ଆଇନ ସମ୍ମତ କରିବା ନିମିତ୍ତ ଓଡ଼ିଶା ସରକାରଙ୍କଦ୍ୱାରା ପ୍ରଣୀତ "The Epidemic Diseases Ordinance, 2020" ଅଧ୍ୟାଦେଶ ଏପ୍ରିଲ ୭ ତାରିଖରେ ରାଜ୍ୟପାଳଙ୍କ ସ୍ୱୀକୃତି ଲାଭ କରିଛି ।

କୋଭିଡ-୧୯ ସଂକ୍ରମଣରୁ ଭଲ ହେବା ପାଇଁ ଏଯାବତ କୌଣସି ଔଷଧ ବାହାରି ନାହିଁ । କେବଳ ସଙ୍ଗରୋଧ ଓ ସଚେତନତା ହିଁ ଏକମାତ୍ର ଉପାୟ । ପ୍ରାଥମିକ ପର୍ଯ୍ୟାୟରେ ଓଡ଼ିଶାରେ ଦୁଇଟି କୋଭିଡ-୧୯ ଘଟଣା ନିଶ୍ଚିତ ହୋଇଥିଲା । ମାର୍ଚ୍ଚ ୨୧ ତାରିଖରେ ପ୍ରଥମ ପର୍ଯ୍ୟ।ୟରେ ୫ଟି ଜିଲ୍ଲାରେ ଏବଂ ଦ୍ବିତୀୟ ପର୍ଯ୍ୟ।ୟରେ ଆଉ ୯ଟି ଜିଲ୍ଲାରେ ଓଡ଼ିଶା ସରକାର ତାଲାବନ୍ଦ ଘୋଷଣା କରିଥିଲେ । ପରେ ରାଜ୍ୟର ସମସ୍ତ ଜିଲ୍ଲାରେ ୨୪ ତାରିଖ ମଧ୍ୟରାତ୍ରୀରୁ ୫ ଦିନ ପାଇଁ ଲକଡାଉନ ଘୋଷଣା କରିବା ଅବସରରେ କେନ୍ଦ୍ର ସରକାର ସାରା ଭାରତରେ ୨୪ ତାରିଖ ମଧ୍ୟ ରାତ୍ରିରୁ ଏପ୍ରିଲ ୧୫ ଯାଏଁ ତାଲାବନ୍ଦ ଘୋଷଣା କରିଥିଲେ ।

ଓଡ଼ିଶା କ୍ୟାବିନେଟ ବୈଠକରେ ୯ ଏପ୍ରିଲ ଦିନ ଲକଡାଉନ ଅବଧି ଏପ୍ରିଲ ୩୦ ଯାଏ ଵୃଦ୍ଧି କରିବା ନିଷ୍ପତ୍ତି ନିଆଯାଇଛି । ଲକଡାଉନ ଅଵଧି ଵୃଦ୍ଧି କରିବାରେ ଓଡ଼ିଶା ହେଉଛି ପ୍ରଥମ ରାଜ୍ୟ । ଭାରତ ସରକାର ଲକଡାଉନ ଅବଧୀ ୩ ମେ ଯାଏଁ ବୃଦ୍ଧି କରିବା ପରିପ୍ରେକ୍ଷୀରେ ଓଡ଼ିଶା ସରକାର ମଧ୍ୟ ରାଜ୍ୟରେ ଲକଡାଉନ ଅବଧୀ ୩ ମେ ଯାଏଁ ବୃଦ୍ଧି କରିଥିଲେ । ପରବର୍ତ୍ତୀ ସମୟରେ ଭାରତ ସରକାର ଲକଡାଉନର ତୃତୀୟ ପର୍ଯ୍ୟାୟ ବୃଦ୍ଧି ଆଉ ଦୁଇ ସପ୍ତାହ ବୃଦ୍ଧି କରିବା ସହ ମେ ୧୭ ଯାଏଁ ଏହା ଲାଗୁ ରହିବ ବୋଲି ଘୋଷନା କରିଥିଲେ ।

ମହାମାରୀର ତ୍ୱରିତ ମୁକାବିଲା ନେଇ ଓଡ଼ିଶା ସରକାରଙ୍କୁ ଶ୍ରେୟ ଦିଆଯାଇଛି । ମାର୍ଚ୍ଚ ୧୩ରେ ମୁଖ୍ୟମନ୍ତ୍ରୀ ନବୀନ ପଟ୍ଟନାୟକ ଏହାକୁ ଏକ ରାଜ୍ୟ ବିପର୍ଯ୍ୟୟ ବୋଲି ଘୋଷଣା କରିଥିଲେ । ଶିକ୍ଷାନୁଷ୍ଠାନ ଏବଂ ଅନ୍ୟାନ୍ୟ ସାର୍ବଜନୀନ ସ୍ଥାନଗୁଡିକ ବନ୍ଦ ରହିଥିଲା । ମାର୍ଚ୍ଚ ୨୧ରେ କରୋନାଭାଇରସର ଦୁଇଟି ସକ୍ରିୟ ଘଟଣା ନିଶ୍ଚିତ ହେବା ପରେ ରାଜ୍ୟ ଏହାର ରାଜଧାନୀ ଭୁବନେଶ୍ୱର ସମେତ ୭୦ ପ୍ରତିଶତ ଅଞ୍ଚଳରେ ତାଲାବନ୍ଦ ପାଳନ କରିବାକୁ ନିର୍ଦ୍ଦେଶ ଦେଇଥିଲା । ମାର୍ଚ୍ଚ ୨୨ରେ ରାଜ୍ୟ ସରକାର ସମ୍ପୂର୍ଣ୍ଣ ଲକ୍ଡାଉନ ସମୟ ମାର୍ଚ୍ଚ ୨୯ର ରାତି ୯ ଟା ପର୍ଯ୍ୟନ୍ତ ବୃଦ୍ଧି କରିଥିଲେ । ଆନ୍ତଃ ରାଜ୍ୟ ବସ୍ ସେବା ଏବଂ ଯାତ୍ରୀବାହୀ ଟ୍ରେନ୍ ଚାଳନା ମଧ୍ୟ ସ୍ଥଗିତ ରଖାଯାଇଥିଲା । କରୋନାଭାଇରସ ମହାମାରୀର ମୁକାବିଲା ପାଇଁ ଓଡ଼ିଶା ସରକାର ଭାରତ ସରକାରଙ୍କ ପଦକ୍ଷେପକୁ ସମର୍ଥନ କରିବା ସହ ସର୍ବସାଧାରଣଙ୍କୁ ସଚେତନ କରିବା ନିମିତ୍ତ ଅନେକ ପଦକ୍ଷେପ ନେଇଥିଲେ । ସରକାରୀ ସ୍ତରରେ ଅନେକ ତ୍ୱରିତ ପଦକ୍ଷେପ ସହ ଜନ ସାଧାରଣ ତଥା ରାଜ୍ୟର ଅନେକ ବେସରକାରୀ ଅନୁଷ୍ଠାନ ମଧ୍ୟ ଏ ଦିଗରେ ସହଯୋଗର ହାତ ବଢାଇଥିଲେ ।

କରୋନାଭାଇରସ ସଂକ୍ରମଣ ରୋକିବା ପାଇଁ ପ୍ରଥମ ପଦକ୍ଷେପ ସ୍ୱରୂପ ୨୦୨୦ ମାର୍ଚ୍ଚ ୪ ପରେ ବିଦେଶରୁ ଫେରିଥିବା ୩,୨୦୦ ଲୋକଙ୍କ ମଧ୍ୟରୁ ପ୍ରାୟ ୭୦ ପ୍ରତିଶତ ଲୋକଙ୍କୁ "ସଙ୍ଗରୋଧ"ରେ ରଖାଗଲା । ମାର୍ଚ୍ଚ ୪ ପରେ ଯେଉଁମାନେ ବିଦେଶରୁ ଫେରି ଆସିଥିଲେ ସେମାନଙ୍କୁ ସ୍ୱତଃପ୍ରବୃତ ଭାବେ ସେମାନଙ୍କ ଭ୍ରମଣ ବିବରଣୀ ସହ ଆତ୍ମ ଘୋଷଣାପତ୍ର ସରକାରଙ୍କୁ ଦେବା ପାଇଁ ପରାମର୍ଶ ଦିଆଯାଇଥିଲା । ଏ ଦିଗରେ ସେମାନଙ୍କୁ ଉତ୍ସାହିତ କରିବା ଉଦ୍ଦେଶ୍ୟରେ ସ୍ୱତଃପ୍ରବୃତ ଭାବେ କ୍ୱାରାଣ୍ଟାଇନ ବା ସଙ୍ଗରୋଧରେ ୧୪ ଦିନ ପାଇଁ ରହିବା ବ୍ୟକ୍ତିଙ୍କୁ ସରକାର ୧୫,୦୦୦ ଟଙ୍କା ପାଇଁ ଘୋଷଣା କରିଥିଲେ । ସେମାନଙ୍କ ପାଇଁ ଏଥି ନିମିତ୍ତ ଏକ ସରକାରୀ ଇଣ୍ଟରନେଟ ପୋର୍ଟାଲ ଆରମ୍ଭ କରାଯାଇଥିଲା । ପ୍ରାଥମିକ ପ୍ରଯ୍ୟାୟରେ ଓଡ଼ିଶାର ୧,୩୦୦ରୁ ଅଧିକ ସମ୍ଭାବିତ ରୋଗୀ ପୋର୍ଟାଲରେ ପଞ୍ଜୀକୃତ ହୋଇଥିଲେ । ଓଡ଼ିଶା ସରକାର ସେମାନଙ୍କ ପାଇଁ ତଥା ସାଧାରଣ ଜନତାଙ୍କ ପାଇଁ ଏକ ନିଃଶୁଳ୍କ ଫୋନ ହେଲ୍ପଲାଇନ ମଧ୍ୟ ପ୍ରଚଳନ କରିଛନ୍ତି । କରୋନା ମହାମାରୀର ପର୍ଯ୍ୟାୟ-୩ରେ ନ ପହଞ୍ଚିବା ପାଇଁ ଓଡ଼ିଶା ସରକାରଙ୍କ ତରଫରୁ କିଛି ତ୍ୱରିତ ପଦକ୍ଷେପ ମଧ୍ୟ ନିଆଗଲା । ଅଧିକ ସଂଖ୍ୟକ ଲୋକ ଏକାଠି ହେବାର ସମ୍ଭାବନା ଥିବାରୁ ସାମାଜିକ ଦୂରତା ବଜାୟ ରଖିବା ଉଦ୍ଦେଶ୍ୟରେ ସମସ୍ତ ରେଷ୍ଟୁରାଣ୍ଟ, ବାର୍, କଫିସପ, କ୍ୟାଣ୍ଟିନ ଏବଂ ଭୋଜନ।ଳୟ ଆଦିକୁ ପରବର୍ତ୍ତୀ ନିର୍ଦ୍ଦେଶ ପର୍ଯ୍ୟନ୍ତ ବନ୍ଦ ରଖିବାକୁ ଏକ ସରକାରୀ ନିର୍ଦ୍ଦେଶନାମା ପ୍ରକାଶ ପାଇଲା ଏବଂ ଯେ କୌଣସି ସର୍ବସାଧାରଣ ସ୍ଥାନରେ ସାତରୁ ଅଧିକ ଲୋକଙ୍କର ଏକାଠି ହେବା ଉପରେ ପ୍ରତିବନ୍ଧକ ରହିଲା । ମନ୍ଦିର, ମସଜିଦ ଏବଂ ଚର୍ଚ୍ଚ ପାଇଁ ମଧ୍ୟ ସମାନ ନିୟମ ଲାଗୁ ହେଲା । କୋଭିଡ-୧୯ରେ ଅଦ୍ୟତନ ସୂଚନା ଏବଂ ଅନୁରୋଧ ପ୍ରଚାର କରିବା ପାଇଁ ସରକାର କ୍ରମାଗତ ଭାବରେ ଏହାର ସମସ୍ତ ସୋସିଆଲ ମିଡିଆ ପରିଚାଳନା ଉପରେ ଜୋର ଦେଉଛନ୍ତି ।ଏହି ମହାମାରୀ ସଂକ୍ରମଣକୁ ରୋକିବା ପାଇଁ ସରକାର ଅଧିକରୁ ଅଧିକ ସମସ୍ତ ସମ୍ବଳ ସଂଗ୍ରହ କରିଛନ୍ତି । କରୋନା ମୁକାବିଲା ପାଇଁ ଓଡ଼ିଶା ଖଣି ବିଭାଗ ପକ୍ଷରୁ ମୁଖ୍ୟମନ୍ତ୍ରୀଙ୍କ ରିଲିଫ ପାଣ୍ଠିକୁ ୫୦୦ କୋଟି ଟଙ୍କା ଦାନ କରାଯାଇଛି । ସରକାର ହେଲ୍ପଲାଇନକୁ ବହୁଳ ଭାବରେ ସକ୍ରିୟ ଏବଂ ବିସ୍ତାର କରିବାକୁ ନିଷ୍ପତ୍ତି ନେଇଛନ୍ତି । 

କରୋନା ଭୂତାଣୁ ସଂକ୍ରମଣ ସମୟରେ ଗରିବ ଲୋକଙ୍କ ଜୀବନଜୀବିକା ବିଶେଷ ଭାବେ ପ୍ରଭାବିତ ହେଉଥିବାରୁ ନବୀନ ପଟ୍ଟନାୟକ ୨୨୦୦ କୋଟି ଟଙ୍କାର ଏକ ପ୍ୟାକେଜ୍ ଘୋଷଣା କରିଥିଲେ । ଏଥିରେ ନିର୍ମାଣ ଶ୍ରମିକଙ୍କ ସମେତ ଖାଦ୍ୟ ସୁରକ୍ଷା ଯୋଜନା ଓ ସାମାଜିକ କଲ୍ୟାଣ ଯୋଜନାର ହିତାଧିକାରୀଙ୍କୁ ଆର୍ଥିକ ସହାୟତା ପ୍ରଦାନ କରାଯିବ । ତାଲାବନ୍ଦ ଯୋଗୁଁ ଅନ୍ୟ ରାଜ୍ୟରେ ଅଟକି ରହିଥିବା ଓଡ଼ିଆମାନଙ୍କୁ ଖାଦ୍ୟ ଓ ଔଷଧ ଯୋଗାଇ ଦେବାକୁ ଓଡ଼ିଶା ସରକାର ଅନ୍ୟ ରାଜ୍ୟର ସ୍ୱେଚ୍ଛାସେବୀ ଅନୁଷ୍ଠାନଗୁଡିକୁ ଅନୁରୋଧ କରିଛନ୍ତି । ଏହି ଖର୍ଚ୍ଚ ଓଡ଼ିଶା ସରକାର ଭରଣା କରିବେ । ଓଡ଼ିଶା ଉଚ୍ଚ ନ୍ୟାୟାଳୟ ପ୍ରବାସରୁ ଫେରୁଥିବା ଓଡ଼ିଆମାନଙ୍କୁ ସୀମାନ୍ତରେ ଅଟକାଇବା ସହ ସେଠାରେ ସେମାନଙ୍କ ରହିବା ଓ ଖାଇବା ବ୍ୟବସ୍ଥା କରିବାକୁ କରିବାକୁ ନିର୍ଦ୍ଦେଶ ଦେଇଥିଲେ ।

ଚଳିତ ଖରିଫ୍ ଓ ଆସନ୍ତା ରବି ଫସଲ ପାଇଁ ରାଜ୍ୟରେ କୃଷି କାର୍ଯ୍ୟ ଜାରି ରହିବା ସହ କୃଷିକାର୍ଯ୍ୟ ପାଇଁ ବିଭିନ୍ନ କୃଷି ସାମଗ୍ରୀ, ସାର, କୀଟନାଶକ ଔଷଧ ଓ ଯନ୍ତ୍ରପାତି ସ୍ଥାନାନ୍ତରଣରେ କୌଣସି ବାଧା ରହିବ ନାହିଁ ବୋଲି ସରକାର ସୂଚନା ଦେଇଛନ୍ତି ।

ତାଲାବନ୍ଦ ସମୟରେ ବିଭିନ୍ନ ଅତ୍ୟାବଶ୍ୟକୀୟ ସେବା ଯଥା ବିଜୁଳି, ଜଳଯୋଗାଣ, ହାସପାତାଳ, ଔଷଧ ଦୋକାନ, ଅଗ୍ନିଶମ ସେବା ଇତ୍ୟାଦି ଜାରି ରହିବା ସମେତ ଜାତୀୟ ରାଜପଥ ଓ ରାଜ୍ୟ ରାଜପଥ କଡ଼ରେ ଥିବା ଢ଼ାବା ଓ ଗ୍ୟାରେଜ ଖୋଲା ରହିବ ଓ ସରକାରୀ ଓ ବେସରକାରୀ କାର୍ଯ୍ୟାଳୟ, ଶିଳ୍ପ, କଳ କାରଖାନା,ଶିକ୍ଷାନୁଷ୍ଠାନ, ଧାର୍ମିକ ଅନୁଷ୍ଠାନ, ଅଦାଲତ, ବାଣିଜ୍ୟିକ ଅନୁଷ୍ଠ।ନ ଆଦି ବନ୍ଦ ରହିବ ବୋଲି ସରକାରୀ ସୂଚନା ଦିଆଯାଇଥିଲା ।

ରାଜ୍ୟ ସରକାର ଲକଡାଉନ ଅବଧିକୁ ଏପ୍ରିଲ ୩୦ ଯାଏଁ ବୃଦ୍ଧି କରିବା ସହ କୃଷି ତଥା ଅନ୍ୟାନ୍ୟ ଆନୁଷଙ୍ଗିକ କ୍ଷେତ୍ରରେ ଏହି କଟକଣାକୁ କିଛି ମାତ୍ରାରେ କୋହଳ କରିଛନ୍ତି । ଓଡ଼ିଶାରେ ଦ୍ୱିତୀୟ ପର୍ଯ୍ୟାୟ ଲକଡାଉନ ସମୟରେ ଯେଉଁ ସବୁ କାର୍ଯ୍ୟକୁ ଲକଡାଉନ କଟକଣାରୁ ବାଦ୍ ଦିଆଯିବ, ସେସବୁ ହେଲା:

ଭାରତ ସରକାର ଇତିମଧ୍ୟରେ ଦେଶର ଯେଉଁ ୧୨୩ଟି ଜିଲ୍ଲାକୁ କରୋନା ବିଶେଷ ସଂକ୍ରମଣ ଜିଲ୍ଲା ଭାବେ ଚିହ୍ନଟ କରିଛନ୍ତି ତନ୍ମଧ୍ୟରୁ ଓଡ଼ିଶାର ଖୋର୍ଦ୍ଧା ଏବଂ ଭଦ୍ରକ ଅନ୍ୟତମ । ରାଜ୍ୟର ସମୁଦାୟ କରୋନା ପଜିଟିଭ ୬୦ ହୋଇଥିବା ବେଳେ ସେଥିମଧ୍ୟରୁ କେବଳ ଭୁବନେଶ୍ୱରରେ ୪୬ ଆକ୍ରାନ୍ତ ଅଟନ୍ତି । ଅତଏବ, ରାଜ୍ୟ ସରକାର ଭୁବନେଶ୍ୱରରେ କରୋନା ସଂକ୍ରମଣ ରୋକିବା ପାଇଁ ଏକ ବିଶେଷ ଯୋଜନା କାର୍ଯ୍ୟକାରୀ କରିବାକୁ ସ୍ଥିର କରିଛନ୍ତି । ଏହି ଯୋଜନା ଅନୁସାରେ ୧୮ ଏପ୍ରିଲରୁ ଆସନ୍ତା ଏକ ସପ୍ତାହ ମଧ୍ୟରେ କେବଳ ଭୁବନେଶ୍ୱରରେ ୫୦୦୦ କରୋନା ସାମ୍ପଲ ପରୀକ୍ଷଣ କରାଯିବ । ଓଡ଼ିଶା ସରକାରଙ୍କ ସ୍ୱାସ୍ଥ୍ୟ ଓ ପରିବାର କଲ୍ୟାଣ ବିଭାଗଦ୍ୱାରା ଏହି ପରୀକ୍ଷଣ ଅଗ୍ରାଧୀକାର ଭିତ୍ତିରେ ଆରମ୍ଭ ହେବ । ଅର୍ଥାତ, ପ୍ରାଥମିକ ପର୍ଯ୍ୟାୟରେ ଏହି ସମୟ ମଧ୍ୟରେ ବିଦେଶ ଯାତ୍ରାର ଇତିହାସ ଥିବା ବ୍ୟକ୍ତି ବିଶେଷ, ଦେଶ ମଧ୍ୟରେ କରୋନା ସଂକ୍ରମିତ ଅଞ୍ଚଳକୁ ଯାତ୍ରା କରିଥିବା ବ୍ୟକ୍ତି ବିଶେଷ, ଥଣ୍ଡା କାଶ ଅଥବା ଫ୍ଳୁ ରୋଗର ଲକ୍ଷଣ ଥିବା ବ୍ୟକ୍ତି ବିଶେଷ, କୋଭିଡ-୧୯ ରୋଗୀର ସଂଷ୍ପର୍ଶରେ ଆସିଥିବା ବ୍ୟକ୍ରି ବିଶେଷ ତଥା ବହୁବିଧ ଶ୍ୱାସ ସଂକ୍ରମଣ ଜନିତ ରୋଗର ଲକ୍ଷଣ ଥିବା ବ୍ୟକ୍ତି ବିଶେଷଙ୍କୁ ପ୍ରାଥମିକତା ଦିଆଯିବ । କ୍ୟାମ୍ପ ତଥା ଭ୍ରାମ୍ୟମାଣ ଭ୍ୟାନ ଜରିଆରେ ଏହି ପରୀକ୍ଷଣ କରାଯିବ । ଏହା ସାଙ୍ଗକୁ ପରୀକ୍ଷଣରେ ସହଯୋଗ କରୁ ନ ଥିବା ବ୍ୟକ୍ରି ବିଶେଷଙ୍କ ବିରୁଦ୍ଧରେ ଆଇନଗତ କାର୍ଯ୍ୟାନୁଷ୍ଠାନ ମଧ୍ୟ ନିଆଯିବ ।

ରାଜ୍ୟରେ ଷଷ୍ଠ କରୋନା ପଜିଟିଭ ଚିହ୍ନଟ ହେବା ପରେ ୨୦୨୦ ଏପ୍ରିଲ ୩ ତାରିଖ ରାତି ଆଠଟାରୁ ଏପ୍ରିଲ ୫ ତାରିଖ ରାତି ଆଠଟା ଯାଏଁ କଟକ, ଭୁବନେଶ୍ବର ଓ ଭଦ୍ରକ ସହର ୪୮ ଘଣ୍ଟା ଧରି କର୍ଫ୍ୟୁ ଭଳି ସମ୍ପୂର୍ଣ୍ଣ ବନ୍ଦ ରହିବ ବୋଲି ସରକାର ନିର୍ଦ୍ଦେଶ ଦେଇଥିଲେ । ତେବେ ହସପିଟାଲ, ଅଗ୍ଜୀଶମ, ପୋଲିସ, ଆମ୍ବୁଲାନ୍ସ ଭଳି ଜରୁରୀ ସେବା କ୍ଷେତ୍ରରେ ଏହା ଲାଗୁ ହେବ ନାହିଁ ।

କୋଭିଡ–୧୯ର ସାମାଜିକ ସଂକ୍ରମଣକୁ ପ୍ରତିହତ କରିବା ନିମନ୍ତେ ଓଡ଼ିଶା ସରକାର ଗ୍ରହଣ କରିଥିବା ବିଭିନ୍ନ ପଦକ୍ଷେପ: 

ସୁନ୍ଦରଗଡର ଵିଶ୍ରା ଅଞ୍ଚଳରେ ଦୁଇ କରୋନା ପଜିଟିଭ ଚିହ୍ନଟ ହେଵାପରେ ଵିଶ୍ରା ବ୍ଳକର କେତେକ କ୍ଷେତ୍ର କଣ୍ଟେନମେଣ୍ଟ ଅଞ୍ଚଳ ଘୋଷଣା କରାଯାଇଛି ଏବଂ ସେହି ଅଞ୍ଚଳକୁ ସିଲ୍ କରି ଦିଆଯାଇଛି ।

ସରକାର ରାଜ୍ୟର ସମସ୍ତ ହିତାଧିକାରୀଙ୍କୁ ଚାରି ମାସର ଅଗ୍ରୀମ ସାମାଜିକ ପେନସନ ବା ଭତ୍ତ। ପ୍ରଦାନ କରିବାକୁ ନିଷ୍ପତ୍ତି ନେଇଥିଲେ । ଏହି ଅଗ୍ରୀମ ଭତ୍ତା ମାର୍ଚ୍ଚରେ ଅପ୍ରେଲ, ମଇ, ଜୁନ, ଜୁଲାଇ ପାଇଁ ପ୍ରଦାନ କରାଯିବ ଏବଂ ମଧୁବାବୁ ପେନସନ ଯୋଜନା ଅଧୀନରେ ବୃଦ୍ଧ ବ୍ୟକ୍ତି, ବିଧବା ଏବଂ ଶାରୀରିକ ଭିନ୍ନକ୍ଷମଙ୍କ ସମେତ ପ୍ରାୟ ୨୮ ଲକ୍ଷ ହିତାଧିକାରୀ ଉପକୃତ ହେବାର ଲକ୍ଷ୍ୟ ରହିଲା । 

ବେସରକାରୀ ସ୍ତରରେ ରାଜ୍ୟର ଅନେକ ଅନୁଷ୍ଠାନ ତଥା ବ୍ୟକ୍ତି ବିଶେଷ ରାଜ୍ୟର ଖଟିଖିଆ, ଭିକାରୀ ତଥା ବୁଲା କୁକୁରଙ୍କୁ ଖାଦ୍ୟ ବିତରଣ କରି ସହାୟତାର ହାତ ବଢାଇଛନ୍ତି । କିଛି ଅନୁଷ୍ଠାନ ମାଗଣାରେ ମାସ୍କ ବିତରଣ କରିବା ସହ ଅନ୍ୟରାଜ୍ୟରୁ ଆସି ଫସିରହିଥିବା ଶ୍ରମିକଙ୍କୁ ମାଗଣା ରନ୍ଧା ଖାଦ୍ୟ ମଧ୍ୟ ଯୋଗାଇଥିଲେ ।

ମାର୍ଚ୍ଚ ୨୬ରେ ଓଡ଼ିଶା ସରକାର ୧୫ ଦିନ ମଧ୍ୟରେ ଭୁବନେଶ୍ୱରରେ ଦୁଇଟି ୧୦୦୦ ଶଯ୍ୟା ବିଶିଷ୍ଟ କୋଭିଡ-୧୯ ଡାକ୍ତରଖାନା ସ୍ଥାପନ ପାଇଁ ଦୁଇଟି ବେସରକାରୀ ମେଡିକାଲ କଲେଜ ଯଥା ସମ୍ ହସପିଟାଲ ଏବଂ କିମସ୍ ହସପିଟାଲ ସହିତ ଚୁକ୍ତିନାମା ସ୍ୱାକ୍ଷର କରିଥିଲେ । ଅତିକମ ସମୟ ମଧ୍ୟରେ ୫୦୦ ଶଯ୍ୟା ଓ ୧୨୫ ଶଯ୍ୟା ବିଶିଷ୍ଟ ଦୁଇଟି କୋଭିଡ-୧୯ ହସପିଟାଲ ପ୍ରସ୍ତୁତ ହୋଇପାରିଲା । ଏଥିସହ ଆଉ ତିନିଟି ହସପିଟାଲରେ କୋଭିଡ-୧୯ ରୋଗର ପରୀକ୍ଷଣ ନିମନ୍ତେ ଆବଶ୍ୟକୀୟ ସୁବିଧା ଯୋଗାଇଦେବାକୁ ସରକାର ତତ୍ପରତା ପ୍ରକାଶ କଲେ । ସମସ୍ତ ଜିଲ୍ଲା ଡାକ୍ତରଖାନା ତଥା ମେଡିକାଲ କଲେଜ ହସ୍ପିଟାଲରେ ପୃଥକଵାସ ପାଇଁ ଅସ୍ଥାୟୀ ସୁବିଧାର ଆୟୋଜନ କରାଯାଇଛି । ପ୍ରାୟ ୫୪୦ ପୃଥକଵାସ ଶଯ୍ୟା ପ୍ରସ୍ତୁତ କରାଯାଇଛି ବୋଲି ସରକାରୀ ଭାବେ ସୂଚନା ଦିଆଯାଇଛି । ଗ୍ରାମାଞ୍ଚଳରେ କ୍ୱ।ରାଣ୍ଟ।ଇନ ସୁବିଧାକୁ ତ୍ୱରାନ୍ୱିତ କରିବା ପାଇଁ ପଞ୍ଚାୟତରାଜ ଏବଂ ପାନୀୟ ଜଳ ବିଭାଗ ପକ୍ଷରୁ ପ୍ରତ୍ୟେକଙ୍କୁ ୫ ଲକ୍ଷ ଟଙ୍କା ଯୋଗାଇ ଦିଆଯାଇଛି । ମୁଖ୍ୟମନ୍ତ୍ରୀ ନବୀନ ପଟ୍ଟନାୟକଙ୍କଦ୍ୱାରା ଭିଡ଼ିଓ କନଫେରେନସି ମାଧ୍ୟମରେ ଉଦଘାଟିତ ହୋଇ ସମ ହସପିଟାଲରେ ଏପ୍ରିଲ ୬ ତାରିଖରେ କାର୍ଯ୍ୟକ୍ଷମ ହେଲା ରାଜ୍ୟର ତୃତୀୟ କୋଭିଡ୍ ୧୯ ହସପିଟାଲ । ସମ ଓ ମହାନଦୀ କୋଲ ଫିଲଡ଼ ଲିମିଟେଡ଼ର ମିଳିତ ସହଯୋଗରେ ପ୍ରସ୍ତୁତ କରାଯାଇଛି ୫୨୦ ଶଯ୍ୟା ବିଶିଷ୍ଟ ଏହି ହସପିଟାଲ । ୫୨୦ ଶଯ୍ୟା ମଧ୍ୟରୁ ୧୨୦ ହେଉଛି ICU ଶଯ୍ୟା । ତେବେ ଏହାକୁ ମିଶାଇ ଓଡ଼ିଶାର ୭ଟି ହସପିଟାଲରେ କୋଭିଡ୍ ୧୯ ଚିକିତ୍ସା ସୁବିଧା ଉପଲଵ୍ଧ ଅଛି । ଏତଦ୍ ବ୍ୟତୀତ ଜରୁରୀ ପରିସ୍ଥିତିରେ ସମସ୍ତ ରୋଗୀଙ୍କୁ ତ୍ୱରିତ ଚିକିତ୍ସା ଯୋଗାଇଦେବା ଲାଗି ଓଡ଼ିଶା ସରକାରଙ୍କଦ୍ୱାରା ବିଭିନ୍ନ ମେଡିକାଲ କଲେଜର ପ୍ରାୟ ୫୦୦ ଡାକ୍ତରୀ ଛାତ୍ରଙ୍କୁ କୋରୋନାର ଚିକିତ୍ସା ନିମନ୍ତେ ପ୍ରଶିକ୍ଷଣ ଦିଆଯାଇ ପ୍ରସ୍ତୁତ ରଖା ଯାଇଛି ।

ଅନ୍ୟ ଏକ କୋଭିଡ ହସ୍ପିଟାଲ ଓଡ଼ିଶାର ଗଜପତି ଜିଲ୍ଲାରେ ଅପ୍ରେଲ ୮ ତାରିଖ ଦିନ କାର୍ଯ୍ୟକ୍ରମ ହୋଇଛି । ୧୦୦ ଶଯ୍ୟା ବିଶିଷ୍ଟ ଏହି ହସ୍ପିଟାଲରେ ୧୦ଟି ICU ଶଯ୍ୟାର ବ୍ୟବସ୍ଥା ରହିଛି ।

କୋଭିଡ଼ ସ୍ପେଶିଆଲ ହସପିଟାଲରେ

କୋଭିଡ଼ ସ୍ପେଶିଆଲ ହସପିଟାଲରେ

କୋଭିଡ଼ ସ୍ପେଶିଆଲ ହସପିଟାଲରେ

ପିଲା ତଥା ବୟସ୍କଙ୍କ ମଧ୍ୟରେ କରୋନାର ସଂକ୍ରମଣ ଭୟ ଅଧିକ ରହିଥିବା କାରଣରୁ ଓଡ଼ିଶା ସରକାର ପ୍ରାଥମିକ ପର୍ଯ୍ୟାୟରେ ରାଜ୍ୟର ସମସ୍ତ ବିଦ୍ୟାଲୟରେ ବିଦ୍ୟାଳୟର ଗୋଷ୍ଠୀ ଶିକ୍ଷା ଅଧୀକାରୀଙ୍କ ଜରିଆରେ ଏ ସଂକ୍ରାନ୍ତ ସଚେତନତା ସୃଷ୍ଟି କରିବା ପ୍ରୟାସ କରିଥିଲେ । ପରବର୍ତ୍ତୀ ସମୟରେ ଏହି ଉଦ୍ଦେଶ୍ୟରେ ଏକ ଇଣ୍ଟରନେଟ ପୋର୍ଟାଲ ଖୋଲାଯିବା ସହ ରାଜ୍ୟର ସରକାରୀ ପୋର୍ଟାଲରେ କରୋନା ସଂକ୍ରାନ୍ତୀୟ ସମସ୍ତ ତଥ୍ୟ ରାଜ୍ୟ ବିପର୍ଯ୍ୟୟ ପରିଚାଲନା କର୍ତ୍ତୃପକ୍ଷଙ୍କ ମାଧ୍ୟମରେ ଉପଲବ୍ଧ କରାଗଲା । ରାଜ୍ୟର ସମସ୍ତ ମିଶନ ଶକ୍ତି ସ୍ୱୟଂ ସହାୟକ ଗୋଷ୍ଠୀ ଏବଂ ଅଙ୍ଗନାୱାଡି କର୍ମୀଙ୍କ ମାଧ୍ୟମରେ କରୋନା ସଚେତନତା ସଂକ୍ରାନ୍ତ ବାର୍ତ୍ତା ଘରେ ଘରେ ପହଞ୍ଚାଇବାର ବ୍ୟବସ୍ଥା କରାଗଲା । ସରକାରଙ୍କ ତରଫରୁ ପ୍ରତିଦିନ କରୋନା ଅପଡେଟ ତଥ୍ୟ ପ୍ରକାଶ କରାଯିବା ସହ ମୁଖ୍ୟମନ୍ତ୍ରୀ ନିଜେ ତାଙ୍କ ଭିଡିଓ ବାର୍ତ୍ତ ମାଧ୍ୟମରେ ସମସ୍ତ କରୋନା ସନ୍ଦିଗ୍ଧଙ୍କୁ ନିଜର ଆତ୍ମ ଘୋଷଣା ପତ୍ର ସରକାରଙ୍କ ନିକଟରେ ପ୍ରକାଶ କରିବା ସହ ରାଜ୍ୟବାସୀଙ୍କୁ ସାମାଜିକ ଦୂରତ୍ୱ ବଜାୟ ରଖିବାକୁ ନିବେଦନ କରିବା ଦେଖାଗଲା । ଏହାଛଡା ମାର୍ଚ୍ଚ ୧୯, ୨୦ ଏବଂ ୨୨ ତାରିଖରେ ସାରା ରାଜ୍ୟରେ ସ୍ୱତନ୍ତ୍ର ସଚେତନତା ସଭା ଆୟୋଜନ କରାଯାଇଥିଲା । ।

କେନ୍ଦ୍ର ସରକାରଙ୍କ ନିର୍ଦ୍ଦେଶକ୍ରମେ ଭାରତରେ ଲକଡାଉନର ତୃତୀୟ ପର୍ଯ୍ୟାୟ ଏକ ସପ୍ତାହପାଇଁ ବୃଦ୍ଧି କରି ମେ ୪ରୁ ୧୭ ମେ ଯାଏଁ ଲାଗୁ କରାଗଲା । ତେବେ ଏହି ନିର୍ଦ୍ଦେଶନାମାରେ ସାରା ଦେଶର ସମସ୍ତ ଜିଲ୍ଲାକୁ ସେଠାକାର ସକ୍ରୀୟ କରୋନା ଆକ୍ରାନ୍ତଙ୍କ ସଂଖ୍ୟା ତଥା କରୋନା ରୋଗୀଙ୍କ ହାରାହାରୀ ବୃଦ୍ଧିକୁ ଏକ ମାପଦଣ୍ଡ ଭାବେ ନେଇ ସରକାର ସମସ୍ତ ଜିଲାକୁ ତିନୋଟି ଜୋନ ବା ଅଞ୍ଚଳରେ ବିଭକ୍ତ କରି ପ୍ରତି ଜୋନ ପାଇଁ ଉକ୍ତ ଲକଡାଉନ ଅବଧୀ ପାଇଁ ଅଲଗା ଅଲଗା ନିର୍ଦ୍ଦେଶନାମା ଜାରି କଲେ । ଭାରତ ସରକାରଙ୍କ ଉକ୍ତ ନିର୍ଦ୍ଦେଶନାମା ଅନୁସାରେ ଓଡ଼ିଶାର ୩ଟି ଜିଲ୍ଲା ସହ ଭୁବନେଶ୍ୱର ମୁନିସିପାଲ କର୍ପୋରସନ ରେଡ ଜୋନରେ, ୧୧ଟି ଜିଲ୍ଲା ଅରେଞ୍ଜ ଜୋନରେ ଏବଂ ଅବଶିଷ୍ଟ ୧୬ଟି ଜିଲ୍ଲା ଗ୍ରୀନ ଜୋନରେ ରହିଲେ ।



ତେବେ ବଢୁଥିବା ସକ୍ରିୟ କରୋନା ଆକ୍ରାନ୍ତଙ୍କ ସଂଖ୍ୟାକୁ ଦୃଷ୍ଟିରେ ରଖି ମେ ୭ ୨୦୨୦ ଦିନ ଗଞ୍ଜାମ ଜିଲ୍ଲାକୁ ରେଡ଼ ଜୋନର ଅନର୍ଗତ କରାଯିବା ସହ ଜଗତସିଂହପୁର ଓ ମୟୁରଭଞ୍ଜ ଜିଲ୍ଲାକୁ ଅରେଞ୍ଜ ଜୋନର ଅନ୍ତର୍ଭୁକ୍ତ କରାଯାଇଛି। ଏଥିସହ ଫେରୁଥିବା ପ୍ରବାସୀ ଓଡ଼ିଆଙ୍କ ସଂଖ୍ୟାକୁ ଆଖି ଆଗରେ ରଖି ଗଞ୍ଜାମ ଜିଲ୍ଲାରେ ଆଉ ଚାରୋଟି ନୂତନ କୋଭିଡ୍ କେୟାର କେନ୍ଦ୍ର ଖୋଲାଯାଇଛି ।

ତାଲାବନ୍ଦୀ ଅବଧୀର ତୃତୀୟ ପର୍ଯ୍ୟାୟରେ ରାଜ୍ୟ ସରକାର ବିଭିନ୍ନ ଅନୁଷ୍ଠାନ ତଥା ଦୋକାନ ବଜାର ଖୋଲିବା ନେଇ ଏକ ପରିବର୍ତ୍ତିତ ନିର୍ଦ୍ଦେଶାବଳୀ ଜାରୀ କରିଛନ୍ତି । ଏଥିରେ ରେଡ ଜୋନ ବ୍ୟତୀତ ଅନ୍ୟ ଜୋନ ପାଇଁ କେତେକ କ୍ଷେତ୍ରରେ କଟକଣା ପୂର୍ବାପେକ୍ଷା କୋହଳ କରାଯିବା ସହ ପ୍ରବାସୀ ଓଡ଼ିଆଙ୍କ ଫେରିବା କାର୍ଯ୍ୟକ୍ରମକୁ ଅଧିକ ତ୍ୱରାନ୍ୱିତ କରାଯାଇଥିଲା ।

ଯେ କୌଣସି ଜୋନ ନିମନ୍ତେ:

ଉପର ସୂଚିତ କାର୍ଯ୍ୟକଳାପ ବାଦ, ରେଡ଼ ଜୋନରେ ନିମ୍ନ ଲିଖିତ କାର୍ଯ୍ୟ କଳାପ ଉପରେ ମଧ୍ୟ କଟକଣା ଲାଗୁ ହେବ ।

ଭାରତର ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ମେ ୧୨ ତାରିଖ ସଂଧ୍ୟା ୮ଟାରେ ଦେଶବାସୀଙ୍କ ଉଦ୍ଦେଶ୍ୟରେ ଟେଲିଭିଜନ ଜରିଆରେ ଏକ ବାର୍ତ୍ତା ଦେବା ଅବସରରେ ଏକଥା ସ୍ପଷ୍ଟ କରିଥିଲେ ଯେ ଦେଶରେ ଲକଡାଉନ ୪ର ଆବଶ୍ୟକତା ରହିଛି । ତେବେ ଏହା ନୂଆ ନିୟମ ନେଇ ଆସିବ ଏବଂ ମେ ୧୮ ପୂର୍ବରୁ ଏହାର ସୂଚନା ଦିଆଯିବ । ଏହା ସହ ସେ ଦେଶକୁ ଆତ୍ମନିର୍ଭରଶୀଳ ହେବା ପାଇଁ ପୂର୍ବରୁ ଘୋଷିତ ଆର୍ଥିକ ପ୍ୟାକେଜକୁ ମିଶାଇ ମୋଟ ୨୦ ଲକ୍ଷ କୋଟି ଟଂକାର ଆର୍ଥିକ ସହାୟତା ଘୋଷଣା କରିଥିଲେ ।

ଚତୁର୍ଥ ପର୍ଯ୍ୟାୟ ଲକଡାଉନ ଅବଧି ଶେଷ ହେବା ପରେ ଭାରତର କେନ୍ଦ୍ର ସରକାର କେବଳ କଣ୍ଟେନ୍‌ମେଣ୍ଟ ଅଞ୍ଚଳକୁ ଛାଡି ଅନ୍ୟ ସବୁ ଅଞ୍ଚଳରେ ପର୍ଯ୍ୟାୟକ୍ରମେ ଲକଡାଉନ ସମୟରେ ବନ୍ଦ ଥିବା ସମସ୍ତ ଅନୁଷ୍ଠାନ ଖୋଲିବା ପାଇଁ ନିଷ୍ପତ୍ତି ନେଇଛନ୍ତି । ତେବେ, କଣ୍ଟେନ‌ମେଣ୍ଟ ଅଞ୍ଚଳରେ ଲକଡାଉନ ଅବଧି ୩୦ ଜୁନ ଯାଏଁ ବଳବତ୍ତର ରହିବ ।

ଓଡ଼ିଶାର ସରକାରୀ ଓ ସମସ୍ତ ବେସରକାରୀ ମିଡିଆ କରୋନା ସଂକ୍ରାନ୍ତ ସମସ୍ତ ତଥ୍ୟ ଜନସାଧାରଣଙ୍କ ନିକଟରେ ଅବିଳମ୍ବେ ପହଞ୍ଚାଇବା ସହ ଜନ ସଚେତନତା ଉପଲକ୍ଷେ କରୋନା ସମ୍ବନ୍ଧୀୟ ସମସ୍ତ ତଥ୍ୟ ଲଗାତର ଭାବେ ପ୍ରଚାର କରିଆସୁଛନ୍ତି । ଲକଡାଉନ ସମୟରେ ରାଜ୍ୟର କ୍ଷୁଦ୍ର ବ୍ୟବସାୟୀ ମାନେ ମାଲ ପରିବହନରେ ସମ୍ମୁଖୀନ କରୁଥିବା ଅସୁବିଧା ମଧ୍ୟ ମିଡିଆ ସରକାରଙ୍କ ନିକଟରେ ପହଞ୍ଚାଇପାରିଥିଲା । ଏହା ସହ ମୋବାଇଲ କଲର ଟ୍ୟୁନ୍ ସହାୟତାରେ ମଧ୍ୟ ଲୋକଙ୍କୁ କରୋନା ସମ୍ବନ୍ଧରେ ସଚେତନତାର ବାର୍ତ୍ତା ପ୍ରଦାନ କରାଯାଉଛି । ଏହାଛଡା ମୋବାଇଲ, ହ୍ୱାଟସାଅପ ଇତ୍ୟାଦି ମାଧ୍ୟମରେ କରୋନା ସମ୍ପର୍କୀୟ ଭୁଲ ତଥ୍ୟ ପ୍ରଚାର କରୁଥିବା ବ୍ୟକ୍ତିବିଶେଷଙ୍କ ଉପରେ କଠୋର କାର୍ଯ୍ୟାନୁଷ୍ଠାନ ଗ୍ରହଣ କରିବା ପାଇଁ ସରକାରୀ ସ୍ତରରେ ନିର୍ଦ୍ଦେଶ ଦିଆଯାଇଛି । ତେବେ ଓଡ଼ିଶା ସରକାର କୋଭିଡ-୧୯ ମୁଖପାତ୍ର ବାଗଚୀଙ୍କ ମାଧ୍ୟମରେ ଏ କଥା ସ୍ପଷ୍ଟ କରିଥିଲେ ଯେ ବୃହତ୍ତର ଜନସ୍ୱାର୍ଥ ବ୍ୟତୀତ ଅନ୍ୟ କୌଣସି କ୍ଷେତ୍ରରେ ରାଜ୍ୟ ସରକାରଙ୍କଦ୍ୱାରା କରୋନା ରୋଗୀଙ୍କ ବ୍ୟକ୍ତିଗତ ତଥ୍ୟ ସର୍ବସାଧାରନରେ ପ୍ରକାଶ କରାଯିବ ନାହିଁ ।

କରୋନା ଯୁଦ୍ଧରେ ଓଡ଼ିଶା ଅନେକ କ୍ଷେତ୍ରରେ ସମୟୋଚିତ ପଦକ୍ଷେପ ନେବା ଦ୍ବାରା ଏଠାରେ କରୋନା ସ୍ଥିତି ଏପ୍ରିଲ ଦ୍ବିତୀୟ ସପ୍ତାହ ସୁଦ୍ଧା ନିୟନ୍ତ୍ରଣାଧୀନ ହୋଇ ପାରିଛି । ଅନେକ କ୍ଷେତ୍ରରେ ଓଡ଼ିଶାରେ ପ୍ରଥମ ରାଜ୍ୟ ଭାବେ ସମୟୋଚିତ ପଦକ୍ଷେପ ନିଆଯାଇଛି । ଯେପରିକି ; 

ଏକ ଅଭିନବ ପଦକ୍ଷେପ ସ୍ୱରୂପ ମୁଖ୍ୟମନ୍ତ୍ରୀ ନବୀନ ପଟ୍ଟନାୟକ ଓଡ଼ିଶା ବାସିନ୍ଦାଙ୍କ ନିମନ୍ତେ ନିମ୍ନ ପ୍ରକାରେ ଶପଥ ପୂର୍ବକ ସଙ୍ଗରୋଧ ପାଳନ କରିଵା ପାଇଁ ଅନୁରୋଧ କଲେ । 

ତାଲାବନ୍ଦର ପ୍ରଥମ ଦିନ ସୁଦ୍ଧା ଓଡ଼ିଶାର ୧୩୩ଟି କରୋନା ସନ୍ଦିଗ୍ଧଙ୍କ ନମୁନା ପରୀକ୍ଷା ପାଇଁ ପଠାଯାଇଥିଲା ଏବଂ ସେଥିରୁ ୧୨୯ଟି କରୋନା ମୁକ୍ତ ବୋଲି ଜଣା ପଡ଼ିଥିଲା । କେବଳ ୨ଜଣ କରୋନା ଆକ୍ରାନ୍ତ ଘଟଣା ଜଣାପଡ଼ିଥିଲା ।। ତାଲାବନ୍ଦର ପ୍ରଥମ ଦିନ ସୁଦ୍ଧା ରାଜ୍ୟ ବାହାରୁ ମୋଟ ୭୮,୨୩୩ ଜଣ ଓଡ଼ିଶାକୁ ଫେରି ଆସିଥିଲେ ବେଳେ ପ୍ରଥମ ୨୪ ଘଣ୍ଟା ମଧ୍ୟରେ ଏହାର ଅବମାନନା କରିଥିବା ୧୪୯ଙ୍କ ବିରୋଧରେ ମାମଲା ରୁଜୁ କରାଯାଇଥିଲା । ମାର୍ଚ୍ଚ ୨୭ ତାରିଖ ସୁଦ୍ଧା ରାଜ୍ୟର ୨୫୬ କରୋନା ପରୀକ୍ଷଣରୁ ୩ଟି ସଂକ୍ରମଣ ଚିହ୍ନଟ ହୋଇଥିବା ବେଳେ ଅପ୍ରେଲ ୪ ତାରିଖ ଭିତରେ ମୋଟ ସଂଖ୍ୟା ୨୦ ହୋଇଥିଲା । 

ଏପ୍ରିଲ ପ୍ରଥମ ସପ୍ତାହ ସୁଦ୍ଧା ରାଜ୍ୟର ନୂତନ କରୋନା ରୋଗୀ ଚିହ୍ନଟ ସଂଖ୍ୟା ଥିଲା ଏହିପରି ।

ଏପ୍ରିଲ ୮ ତାରିଖ ସକାଳ ୯ଟା ସୁଦ୍ଧା ରାଜ୍ୟର କରୋନା ରୋଗୀଙ୍କ ସ୍ଥିତି ସମ୍ପର୍କୀୟ ପରିସଂଖ୍ୟାନ ଥିଲା:

ଏପ୍ରିଲ ୯ ତାରିଖ ସକାଳ ଆଠଟା ସୁଦ୍ଧା ରାଜ୍ୟର ଜିଲ୍ଲାୱାରୀ କୋରୋନା ପଜିଟିଭ ରୋଗୀ ସଂଖ୍ୟା ଏହିଭଳି ।

ଏପ୍ରିଲ ୧୦ ତାରିଖ ସକାଳ ୧୦ଟା ସୁଦ୍ଧା ରାଜ୍ୟର ମୋଟ କରୋନା ପଜିଟିଭ ସଂଖ୍ୟା ଥିଲା ୪୮ ଯେଉଁଥିରୁ ୨ ଜଣ ଆରୋଗ୍ୟ ଲାଭ କରି ଘରକୁ ଫେରିବା ସ୍ଥଳେ ମାତ୍ର ଗୋଟିଏ କରୋନା ଜନିତ ମୃତ୍ୟୁ ହୋଇଥିଲା ଏବଂ ୪୫ ଜଣ ଚିକିତ୍ସାଧୀନ ଅବସ୍ଥାରେ ଥିଲେ । ତେବେ ୯ ଏପ୍ରିଲ ଦିନ ଚିହ୍ନଟ ହୋଇଥିବା ୬ ଜଣଙ୍କ ମଧ୍ୟରେ ୨ ଶିଶୁ କନ୍ୟା ମଧ୍ୟ କରୋନା ଆକ୍ରାନ୍ତ ଵୋଲି ଜଣାପଡିଛି ।

ମେ ୭, ୨୦୨୦ ଭୋର ସୁଦ୍ଧା ରାଜ୍ୟର ଜିଲ୍ଲାୱାରୀ କୋଭିଡ୍ ରୋଗୀଙ୍କ ତଥ୍ୟ ହେଉଛି ଏହିଭଳି ।

ଏପ୍ରିଲ ପ୍ରଥମ ସପ୍ତାହରେ ୫୦୦ ଶଯ୍ୟା ବିଶିଷ୍ଟ ଓଡ଼ିଶାର ପ୍ରଥମ କୋଭିଡ୍ ହସପିଟାଲ ଭୁବନେଶ୍ୱରସ୍ଥିତ କିମ୍‌ସ୍ ପରିସରରେ କାର୍ଯ୍ୟକ୍ଷମ ହେବା ସହ ୧୪ ଜଣ କରୋନା ରୋଗୀଙ୍କ ଚିକିତ୍ସା ଏଠାରେ ଆରମ୍ଭ କରାଗଲା । ଏଥି ସହ ଭୁବନେଶ୍ୱରର ଅଶ୍ୱିନୀ ହସପିଟାଲରେ ଦ୍ୱିତୀୟ କୋଭିଡ୍ ହସପିଟାଲ ମଧ୍ୟ ଉଦ୍‌ଘାଟିତ ହେଲା ।
ଏପ୍ରିଲ ୧୩ ତାରିଖରେ କୋରାପୁଟ ଜିଲ୍ଲାର ଜୟପୁରଠାରେ ୧୫୦ ଶଯ୍ୟା ବିଶିଷ୍ଟ ଆଉ ଏକ କୋଭିଡ୍ ୧୯ ଡାକ୍ତରଖାନା କାର୍ଯ୍ୟକ୍ଷମ ହୋଇଥିଲା ।

ନ୍ୟାସନାଲ ଆଲୁମିନିୟମ କମ୍ପାନି ଏବଂ ପାରାଦ୍ୱୀପ ପୋର୍ଟ ଟ୍ରଷ୍ଟ ସହ ହୋଇଥିବା ବୁଝାମଣା ଅନୁସାରେ ଓଡ଼ିଶା ସରକାର ରାଜ୍ୟରେ ଆଉ ଦୁଇଟି କୋଭିଡ୍ ହସପିଟାଲ ପ୍ରତିଷ୍ଠା କରିବା ପାଇଁ ଯୋଜନା କରିଛନ୍ତି । ସମୁଦାୟ ୩୦୦ ଶଯ୍ୟାର ବ୍ୟବସ୍ଥା ରହିଥିବା ଏହି ଦୁଇଟି ସ୍ୱତନ୍ତ୍ର ହସପିଟାଲରୁ ଗୋଟିଏ ନବରଙ୍ଗପୁରଠାରେ ଏବଂ ଅନ୍ୟଟି ପାରାଦୀପରେ କାର୍ଯ୍ୟ କରିବ ।

ଓଡ଼ିଶାରେ ଏପ୍ରିଲ ୨୨ ତାରିଖ ସୁଦ୍ଧା କୋଭିଡ-୧୯ ସକାଶେ ପ୍ରସ୍ତୁତ ହୋଇଥିବା ହସପିଟାଲ ସଂଖ୍ୟା ତଳେ ତାଲିକାରେ ପ୍ରଦତ୍ତ:

୧୫ ଅପ୍ରିଲ ସୁଦ୍ଧା ରାଜ୍ୟରେ ମୋଟ ୨୪ଟି କୋଭିଡ ହସପିଟାଲ କାର୍ଯ୍ୟକ୍ଷମ ହୋଇସାରିଥିବା ବେଳେ ସରକାର ଓଡ଼ିଶାରେ ଆଉ ୧୧ଟି ନୂତନ କୋଭିଡ୍‌ ହସପିଟାଲ ପ୍ରତିଷ୍ଠା କରିବା ଯୋଜନା କରିଛନ୍ତି ।

ପ୍ରାଥମିକ ପର୍ଯ୍ୟାୟରେ ରାଜ୍ୟ ସରକାର ଓଡ଼ିଶାରେ ୩ଟି ହସପିଟାଲରେ ସ୍ୱତନ୍ତ୍ର ଭାବେ କୋଭିଡ୍-୧୯ର ପରୀକ୍ଷଣର ବ୍ୟବସ୍ଥା କରିଛନ୍ତି ଏବଂ ଅଧିକରୁ ଅଧିକ ହସପିଟାଲରେ ଏହି ପରୀକ୍ଷଣ ସୁବିଧା ଯୋଗାଇ ଦେବାପାଇଁ ଆନୁଷଙ୍ଗିକ ବ୍ୟବସ୍ଥା କରୁଛନ୍ତି ।

ଭୁବନେଶ୍ୱରର ଝାରପଡ଼ା ଅଞ୍ଚଳର ଜନୈକ ବ୍ୟକ୍ତିଙ୍କୁ ଶ୍ୱାସକ୍ରିୟାରେ ଅସୁବିଧା ଅଭିଯୋଗରେ ଏପ୍ରିଲ ୪ରେ ଓଡ଼ିଶା ଭୁବନେଶ୍ୱରସ୍ଥିତ AIIMSରେ ଭର୍ତ୍ତି କରାଯାଇଥିଲା । କରୋନା ସନ୍ଦେହରେ ୫ ତାରିଖ ଦିନ ତାଙ୍କର ସ୍ୱାବ ପରୀକ୍ଷଣ ପାଇଁ ପଠାଯାଇଥିଲା । ତେବେ ସେ କରୋନା ପଜିଟିଭ ଵୋଲି ୭ ତାରିଖରେ ରିପୋର୍ଟ ଆସିବା ପୂର୍ବରୁ ୬ ତାରିଖ ଦିନ ପୀଡ଼ିତଙ୍କ ମୃତ୍ୟୁ ଘଟିଥିଲା ଏବଂ ରିପୋର୍ଟରେ ସେ କରୋନା ପଜିଟିଭ ଥିବା ଦର୍ଶାଯାଇଥିଲା । ଏହା ଓଡ଼ିଶାର ପ୍ରଥମ କରୋନା ମୃତ୍ୟୁ । ଏହା ସହିତ ଓଡ଼ିଶାର କରୋନା ପଜିଟିଭ ସଂଖ୍ୟା ୪୨ ହୋଇଥିଲା ।
