ଅକ୍ସିକୋଡୋନ ଏକ ଓପିଅଏଡ ଔଷଧ ଯାହା ମଧ୍ୟମ ଓ ସାଂଘାତିକ ଧରଣ ଯନ୍ତ୍ରଣା ଲାଘବ ନିମନ୍ତେ ଦିଆଯାଏ । ଏହି ଔଷଧ ପାଟିରେ ଦିଆଯାଏ ଓ ଏହା ତୁରନ୍ତ ବିମୋଚନ ଓ ନିୟନ୍ତ୍ରିତ ବିମୋଚନ ଫର୍ମୁଲାରେ ମିଳେ । ତୁରନ୍ତ କାର୍ଯ୍ୟକ୍ଷମ ଔଷଧ ଦେବାର ୧୫ ମିନିଟ ମଧ୍ୟରେ କଷ୍ଟ ଲାଘବ ଆରମ୍ଭ ହୋଇ ପ୍ରାୟ ୬ ଘଣ୍ଟା ପର୍ଯ୍ୟନ୍ତ କାମ କରେ । ସଂଯୁକ୍ତ ରାଷ୍ଟ୍ରରେ ଏହା ଇଞ୍ଜେକସନ  ଆକାରରେ ମିଳେ । ଅନ୍ୟ ଔଷଧ ଯେପରିକି ପାରାସେଟାମୋଲ ବା ଆସ୍ପିରିନ ସାଥିରେ ମିଶ୍ରିତ ଔଷଧ ଆକାରରେ ମଧ୍ୟ ଏହା ମିଳେ ।

ଅକ୍ସିକୋଡୋନର ସାଧାରଣ ପାର୍ଶ୍ୱ ପ୍ରତିକ୍ରିୟାରେ କୋଷ୍ଠକାଠିନ୍ୟ, ଅଇ, ନିଦ୍ରାଳୁ ଭାବ, ମୁଣ୍ଡ ଓଜନିଆ, ଗଲୁ, ଶୁଷ୍କ ପାଟି ଓ ସ୍ୱେଦ ନିର୍ଗତ ଇତ୍ୟାଦି ହୋଇପାରେ । ସାଂଘାତିକ ପ୍ରତିକ୍ରିୟା ହେଲେ ଔଷଧ ନିଶା, ନ୍ୟୁନ ଶ୍ୱାସକ୍ରିୟା ଓ ସ୍ୱଳ୍ପ ରକ୍ତଚାପ ଇତ୍ୟାଦି ହୋଇପାରେ । କୋଡିନ ପ୍ରତି ଆଲର୍ଜି ଥିଲେ ଅକ୍ସିକୋଡୋନ ପ୍ରତି ମଧ୍ୟ ଆଲର୍ଜି ହୋଇପାରେ । ଗର୍ଭାବସ୍ଥାର ପ୍ରଥମ ଭାଗରେ ଏହା ଅପେକ୍ଷାକୃତ ବିପଦମୁକ୍ତ । ଏହି ଔଷଧ ଦେବା ହଠାତ୍ ବନ୍ଦ କରିଦେଲେ ଓପିଅଏଡ ଉଇଥଡ୍ରାଅଲ ହୋଇପାରେ । μ-ଓପିଅଏଡ ରିସେପ୍ଟରକୁ ଏହା ସକ୍ରିୟ କରିଦିଏ । ସମ ପରିମାଣର ଅଫିମ ଅପେକ୍ଷା ଏହା ୧.୫ଗୁଣା ପ୍ରଭାବ ପକାଇପାରେ ।

ଜର୍ମାନୀରେ ସନ ୧୯୧୬ରେ ପ୍ରଥମେ ଥିବେନରୁ ଅକ୍ସିକୋଡୋନ ପ୍ରସ୍ତୁତ କରାଯାଇଥିଲା ।  ଏହା ଜେନେରିକ ଔଷଧ ନାମରେ ବିକ୍ରୟ ହୁଏ । ସନ ୨୦୧୮ରେ ଯୁକ୍ତରାଷ୍ଟ୍ର ଆମେରିକାରେ ଏହାର ଏକ ଡୋଜର ହୋଲସେଲ ମୂଲ୍ୟ ୦.୩୦ ଆମେରିକୀୟ ଡଲାରରୁ କମ୍ ଥିଲା । ସନ ୨୦୧୬ରେ ଏହାର ୧୪ ନିୟୁତ ପ୍ରେସକ୍ରିପସନ ହୋଇ ୫୪ତମ ସର୍ବାଧିକ ପ୍ରେସକ୍ରିପସନର ମାନ୍ୟତା ପାଇଥିଲା । ଏହା ଏକ ସାଧାରଣ ନିଶାଦ୍ରବ୍ୟ ଭାବରେ ବ୍ୟବ‌ହାର କରାଯାଏ । ଏହା ସହିତ ନାଲୋକ୍ସୋନ ମିଶ୍ରିତ ନିଶା ନିବାରକ ଅକ୍ସିକୋଡୋନ/ନାଲୋକ୍ସୋନ ଫର୍ମୁଲା ମିଳୁଛି ।
