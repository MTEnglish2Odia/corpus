ଓଳିଆ ନଡ଼ା କିମ୍ବା ବାଉଁଶରେ ତିଆରି ଏକ ନିବୁଜ ପାତ୍ର । ଏହା ପାରମ୍ପରିକ ଭାବେ ମୁଖ୍ୟତଃ ଶସ୍ୟମାନ ସାଇତି ରଖିବା ନିମନ୍ତେ ବ୍ୟବହାର କରାଯାଇଥାଏ ।

 ଓଡ଼ିଶାର ଅନେକ ଆଦିବାସୀ ଜନଜାତିର ଚାଷୀମାନେ ମଧ୍ୟ ବିଭିନ୍ନ ଧରଣର ଓଳିଆ ବ୍ୟବହାର କରିଥାନ୍ତି । ପାରମ୍ପରିକ ଭାବେ ମଞ୍ଜି, ବିହନ ଆଦି ନଡ଼ା ତିଆରି ଓଳିଆରେ ବାହାର ପଟୁ ସମ୍ପୂର୍ଣ୍ଣ ବନ୍ଦ କରି ରଖିବାର ଦେଖିବାକୁ ମିଳିଥାଏ ।
ଓଳିଆରେ ଚାଷୀମାନେ ଧାନ ତଥା ଅନ୍ୟାନ୍ୟ ରବି ଜାତୀୟ ଶସ୍ୟ ଯଥା ମୁଗ, ବିରି, କୋଳଥ ଇତ୍ୟାଦି ସାଇତି କରି ରଖିଥାନ୍ତି । ଓଳିଆରେ ଥିବା ଶସ୍ୟ, ବିହନ ପାଇଁ ମଧ୍ୟ ବହୁତ ଉପଯୋଗୀ ।

ନଡା ଏବଂ ନଡ଼ାରେ ତିଆରି ଦଉଡ଼ି ସାହାଯ୍ୟରେ ଏହାକୁ ତିଆରି କରାଯାଏ । ପ୍ରଥମେ ନଡ଼ାରେ ଦଉଡି ତିଆରି କରାଯାଇ, ମୋରା ତିଆରି କରାଯାଏ । ମୋରା, ଯାହାକି ସେହି ନଡ଼ାରେ ମୋଟା ଆକାରରେ ଏକ କୁଣ୍ଡଳୀ ସଦୃଶ କରାଯାଏ । ଏହା ଛୋଟ ଆକାରରୁ ବଡ଼ ଆକାର ପର୍ଯ୍ୟନ୍ତ କରାଯାଇଥାଏ, ଯିଏ ତଳ ଭାଗରୁ ଉପର ଭାଗ ପର୍ଯ୍ୟନ୍ତ ବିଛା ଯାଇଥିବା ନଡ଼ା ଉପରେ ରଖି ବାନ୍ଧି ଗୋଲାକୃତି ଆକାର ଦିଆଯାଏ । ଦଉଡ଼ି ଗୁଡିକୁ ଛନ୍ଦି ରଖାଯାଏ । ତା' ଉପରେ ଏକ କୈନ୍ଦ୍ରିକ କରି ଛୋଟରୁ ବଡ ମୋରା ରଖାଯାଏ, ତା ଉପରେ ନଡ଼ା ବିଛା ଯାଏ ଅଳ୍ପ ମୋଟା ଆବରଣରେ, ତା'ଉପରେ ଧାନ ରଖାଯାଏ । ତା'ପରେ ଦଉଡ଼ି ଏବଂ ବିଛା ଯାଇଥିବା ମୋରା ଓ ନଡ଼ାକୁ ଉପରକୁ ଉଠାଇ ଧିରେ ଧିରେ ଅର୍ଦ୍ଧ ଗୋଲାକାର ଆକୃତି ପର୍ଯ୍ୟନ୍ତ ଅଣାଯାଏ । ପରେ ବଡ଼ରୁ ଛୋଟ ମୋରା ଗୁଡ଼ିକୁ ଦେଇ ନଡାକୁ ସାଇତି କରି ରଖିଦେଇ ସଂପୂର୍ଣ୍ଣ ନିବୁଜ କରାଯାଏ । ଏହିପରି ଚାଷୀ ମାନେ ଅନେକ ଓଳିଆ ତିଆରି କରି ଶସ୍ୟ ରଖିଥାନ୍ତି ।
