ଓଡ଼ିଶା ବିଜ୍ଞାନ ଏକାଡେମୀ ୧୯୮୧ ମସିହାରେ ଅପ୍ରେଲ ମାସ ୧ ତାରିଖ, ଉତ୍କଳ ଦିବସ ଦିନ ପ୍ରତିଷ୍ଠା କରାଯାଇଥିଲା ।

କେଶବ ଚନ୍ଦ୍ର ସାହୁ ଏହାର ପୃଷ୍ଠପୋଷକ ଥିଲେ । ସେତେବେଳେ ଏହି ଏକାଡେମୀ ଗଠନର ଉଦ୍ଦେଶ୍ୟ ଥିଲା ବିଜ୍ଞାନ ଓ ବୈଷୟିକ ଜ୍ଞାନର ବିଭିନ୍ନ ଦିଗରେ ଯେଉଁ ଅବିରାମ ବିକାଶ ଘଟୁଛି, ତାହାକୁ ସାଧାରଣ ଜନତାଙ୍କ ସମ୍ମୁଖରେ ଉପସ୍ଥାପିତ ଓ ଆଦ୍ରୃତ କରିବା । ତାହା ଫଳରେ ବିଜ୍ଞାନ ବୋଧଗମ୍ୟ ହେବା ସହିତ ବୈଜ୍ଞାନିକ ମନୋଭବ ଓ ସଚେତନତା ସମସ୍ତଙ୍କ ମନରେ ଜାଗ୍ରତ ହେବ । ସର୍ବୋପରି ସମଗ୍ର ଓଡ଼ିଶାବାସୀ ଏକାଡେମୀର ଏହି ମୂଲ୍ୟବାନ ଅବଦାନରୁ ଲାଭପାଇବେ । ସୋସାଇଟି ପଞିକରଣ ନିୟମ ଅନୁସାରେ ଏକାଡେମୀ ୧୯୮୧-୮୨ ମସିହାରେ ଯଥାରୀତି ପଞ୍ଜିକୃତ ହେଲା । ଅନୁଷ୍ଠାନର କାର୍ଯ୍ୟ ଓ ଉପଯୋଗୋଗିତାକୁ ସ୍ୱୀକୃତି ଜଣାଇ ଓଡ଼ିଶା ସରକାର ଏହାର ପରିସର ଓ କାର୍ଯ୍ୟପନ୍ଥା ବିସ୍ତାରିତ କରିବା ଉଦ୍ଦେଶ୍ୟରେ "ଓଡ଼ିଶା ବିଜ୍ଞାନ ଏକାଡେମୀ"କୁ ସ୍ୱୀକୃତି ପ୍ରଦାନ କଲେ ଏବଂ ୨୫ ନଭେମ୍ବର ୧୯୮୪ ସଂକଳ୍ପ ସଂଖ୍ୟା ୩୫୭୭/STE, ୨୧/୦୩/୧୯୮୫ରେ ନୂତନ ସମ୍ବିଧାନକୁ ଗ୍ରହଣ କଲେ । ସଂପ୍ରତି "ଓଡ଼ିଶା ବିଜ୍ଞାନ ଏକାଡେମୀ” ଓଡ଼ିଶା ସରକାରଙ୍କର ବିଜ୍ଞାନ ଓ ବୈଷୟିକ ବିଭାଗ ଅଧୀନରେ କାର୍ଯ୍ୟକ୍ଷମ ।

ବିଜ୍ଞାନରେ ବିଶେଷ କାର୍ଯ୍ୟ ପାଇଁ ଏକାଡେମୀ ତରଫରୁ ବିଭିନ୍ନ ପୁରସ୍କାର ପ୍ରଦାନ କରାଯାଇଥାଏ । ଏକାଡେମୀ ମାସିକ ବିଜ୍ଞାନଧର୍ମୀ ପତ୍ରିକା ବିଜ୍ଞାନ ଦିଗନ୍ତ ପ୍ରକାଶ କରିଥାଏ ।
