ଓଡ଼ିଶା ଗଣିତ ସଂସଦ ୧୯୭୨ ମସିହାରେ ସ୍ଥାପନା କରାଗଲା । ଏହା ଗଠନ ହେବା ପରଠାରୁ ପ୍ରତ୍ୟେକ ବାର୍ଷିକ ଅଧିବେଶନରେ ସ୍କୁଲ, କଲେଜ ଓ ବିଶ୍ୱବିଦ୍ୟାଳୟ ସ୍ତରୀୟ ଗଣିତ ପାଠ୍ୟକ୍ରମ ନବୀକରଣ ପାଇଁ ଆଲୋଚନା ଚକ୍ର ଅନୁଷ୍ଠିତ ହୁଏ ଓ ବିଭିନ୍ନ ଗଠନ ମୂଳକ ପ୍ରସ୍ତାବ ଗ୍ରହଣ କରାଯାଏ । ଏହି ପ୍ରସ୍ତାବ ଗୁଡିକ ବିଭିନ୍ନ ପାଠ୍ୟକ୍ରମ କମିଟି କାର୍ଯ୍ୟକାରୀ କରାଇଥାନ୍ତି । ଏହା ଫଳରେ ଓଡ଼ିଶାରେ ଗଣିତ ପାଠ୍ୟକ୍ରମ ଅତ୍ୟନ୍ତ ଉନ୍ନତ ମାନର ହୋଇପାରିଛି । ଏହା ଛଡା ଓଡ଼ିଶାରେ ଗଣିତ ଗବେଷଣାକୁ ତ୍ୱରାନ୍ୱିତ କରିବା ପାଇଁ ୧୯୮୧ ମସିହାରୁ Journal of Odisha Mathematical Society ଓ ଗଣିତକୁ ଲୋକପ୍ରିୟ କରାଇବା ପାଇଁ ୧୯୮୪ରୁ ଗଣିତ ବିଚିତ୍ରାର ମୁଦ୍ରଣ ଆରମ୍ଭ ହେଲା ।
