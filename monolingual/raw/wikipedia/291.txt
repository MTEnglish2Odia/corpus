ଓସଗୁଡ-ସ୍ଲାଟର ଡିଜିଜ ରୋଗରେ ଟିବିଆଲ ଟ୍ୟୁବରୋସିଟି ସ୍ଥାନରେ ସଂଯୁକ୍ତ ହେଉଥିବା ପାଟେଲାର ଲିଗାମେଣ୍ଟର ପ୍ରଦାହ ହୁଏ । ଆଣ୍ଠୁ ତଳକୁ ଏକ ଯନ୍ତ୍ରଣା ଦାୟକ ଫୁଲା ବାହାରେ ଯାହା ଆଣ୍ଠୁ ବ୍ୟବ‌ହାର କଲେ ଅଧିକ ହୁଏ ଓ ବିଶ୍ରାମ ନେଲେ ଉପଶମ ହୁଏ । କିଛି ମାସ ଧରି ସେହି ସ୍ଥାନରେ ବାରମ୍ବାର ଯନ୍ତ୍ରଣା ହୋଇପାରେ । ଏକ ବା ଉଭୟ ଆଣ୍ଠୁରେ ଏହା ଦେଖାଯାଇପାରେ ଓ ସାମୟିକ ପୁନଃପୌନିକ ଆକ୍ରମଣ ହୋଇପାରେ ।

ଦୌଡ଼ ଓ ଡେଇଁବା ଭଳି କ୍ରୀଡ଼ା ଏହାର ମୁଖ୍ୟ ସଙ୍କଟଦାୟକ କାରକ । ଟିବିଆ ଅସ୍ଥିର ଗ୍ରୋଥପ୍ଲେଟ ଉପରେ ବାରମ୍ବାର ଟାଣିବା ଚାପ ପଡ଼ିବା ଯୋଗୁ ଏହା ହେଉଥିବା ବିଶ୍ୱାସ କରାଯାଏ । ଲକ୍ଷଣ ଅନୁସାରେ ଏହି ରୋଗ ନିର୍ଣ୍ଣୟ କରାଯାଏ । ପ୍ଲେନ ଏକ୍ସ‌-ରେ ଚିତ୍ର ସାଧାରଣ ହୋଇପାରେ ବା ସଂଯୁକ୍ତ ସ୍ଥାନ ବିଖଣ୍ଡିତ ଦେଖାଯାଇପାରେ ।

ସମୟକ୍ରମେ ଏହି ରୋଗ ସ୍ୱତଃ ଉପଶମ ହୋଇଯାଏ । ଥଣ୍ଡା ସେକ, ସ୍ଟ୍ରେଚିଙ୍ଗ, ସଶକ୍ତିକରଣ ବ୍ୟାୟାମ କଲେ ଉପଶମ ହୁଏ । ଆଇବୁପ୍ରୋଫେନ ଭଳିଅଣସ୍ଟିରଏଡ ପ୍ରଦାହ ନିରୋଧୀ ଔଷଧ ବ୍ୟବ‌ହାର କରାଯାଇପାରେ । ଅଧିକ ଚାପ ନଥିବା କ୍ରିୟ କରାଯାଇପାରେ ।

ଯେ କୌଣସି ସମୟରେ ଜନସଂଖ୍ୟାର ୪% ଲୋକ ଏହି ରୋଗର ଶିକାର ହୁଅନ୍ତି । ପୁରୁଷମାନେ ୧୦ରୁ ୧୫ ବର୍ଷ ବୟସ ମଧ୍ୟରେ ଆକ୍ରାନ୍ତ ହୁଅନ୍ତି । ଶାରୀରିକ ବୃଦ୍ଧି ହାର କମିଗଲେ ଯନ୍ତ୍ରଣା କମିଯାଏ, କିନ୍ତୁ ଫୁଲା ରହିଥାଏ । ରବର୍ଟ ବେଲେ ଓସଗୁଡ  ଓ କାର୍ଲ ବି ସ୍ଲାଟର  ଚିକିତ୍ସକ ଦ୍ୱୟ ସ୍ୱତନ୍ତ୍ର ଭାବରେ ଏହି ରୋଗ ବିଷୟରେ ବର୍ଣ୍ଣନା କରିଥିବାରୁ ସେମାନଙ୍କ ନାମାନୁସାରେ ଏହି ରୋଗର ନାମକରଣ ହୋଇଛି ।
